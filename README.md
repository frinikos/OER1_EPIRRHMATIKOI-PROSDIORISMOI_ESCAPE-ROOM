Γνωστικό Αντικείμενο: Νεοελληνική Γλώσσα Α΄ Γυμνασίου, «Επιρρηματικοί προσδιορισμοί - Άσκηση απόδρασης».

Σύντομη περιγραφή: Οι μαθητές/-τριες καλούνται να επιλύσουν μια σειρά ασκήσεων στους επιρρηματικούς προσδιορισμούς, προκειμένου να βρουν την «έξοδο διαφυγής», απαντώντας σωστά στις ερωτήσεις. Οι ερωτήσεις αφορούν τη μορφή των επιρρηματικών προσδιορισμών (π.χ. εμπρόθετοι προσδιορισμοί, επιρρηματικές προτάσεις, μετοχές, επιρρήματα, επίθετα ως επιρρηματικά κατηγορούμενα) και το τι δηλώνουν (π.χ. τρόπο, τόπο, χρόνο, σειρά, σκοπό, αιτία). Η δραστηριότητα στοχεύει στην εμβάθυνση και εμπέδωση της σχετικής θεωρίας με παιγνιώδη τρόπο.

Προβληματική της επιλογής του συγκεκριμένου τύπου OER και της αντίστοιχης τεχνολογίας: Αξιοποιήθηκε η τεχνολογία html, css, bootstrap, h5p που υποστηρίζει ένα βασικό περιβάλλον κειμένου και εικόνας. Το OER δημιουργήθηκε στο Πρόγραμμα Genially, με ερωτήσεις και διατυπωμένες επιλογές απαντήσεων. Προσφέρει επιλογές για έλεγχο των απαντήσεων, επανάληψη της άσκησης και προβολή των ορθών απαντήσεων και μπορεί να ενσωματωθεί στις δυο σχολικές πλατφόρμες eclass ή e-me, συνοδεύοντας μια διδακτική δραστηριότητα. Εμπλουτίζει τις δραστηριότητες της συγκεκριμένης Ενότητας της Γλώσσας Γυμνασίου και συμβάλλει στην εξάσκηση των μαθητών/-τριών στους επιρρηματικούς προσδιορισμούς.

Αξιοποίηση στην Εκπαίδευση: Ο συγκεκριμένος πόρος έχει αξιοποιηθεί ως δραστηριότητα εξάσκησης και εμπέδωσης γραμματικοσυντακτικών φαινομένων. Προτιμήθηκε παιδαγωγικά η διερεύνηση-άσκηση σε σχέση με την απλή επίδειξη ώστε να επιτευχθεί η αυτενεργός λειτουργία των μαθητών. Δίνεται η δυνατότητα ελέγχου των απαντήσεων, επανάληψης της άσκησης και προβολής των ορθών απαντήσεων με ελεύθερη επιλογή εκ μέρους του μαθητή.

 
